《桃花庵歌》 -----明  唐寅

桃花坞里桃花庵，桃花庵下桃花仙。 桃花仙人种桃树，又摘桃花换酒钱。 酒醒只在花前坐，酒醉还来花下眠。 半醉半醒日复日，花落花开年复年。 但愿老死花酒间，不愿鞠躬车马前。 车尘马足显者事，酒盏花枝隐士缘。 若将显者比隐士，一在平地一在天。 若将花酒比车马，彼何碌碌我何闲。 世人笑我太疯癫，我笑他人看不穿。 不见五陵豪杰墓，无花无酒锄作田。